श्री. विश्वास नांगरे-पाटील यांच्यासारखे कर्तव्यदक्ष, जबाबदार, धाडसी, प्रामाणिक पोलीस अधिकारी आहेत म्हणूनच, समाजात नागरीक सुरक्षित राहू शकतात. जनतेवर त्यांचा जबरदस्त प्रभाव असल्याचे त्यांनी अनेकदा दाखवून दिले आहे. त्यांच्या दोन-तीन वाक्यांनी एवढा हिंसक जमाव समजू शकला हे खरोखर कौतुकास्पद आहे. मराठा समाजाने थोडा संयम पाळणे अत्यावश्यक आहे. बिचारे पोलीस, सामान्य नागरीक यांना हानी पोचवणे, सार्वजनिक मालमत्तेचा विध्वंस करणे, आपल्याच सोयीसाठी असलेल्या यंत्रणांवर हल्ले करणे यामुळे खरे नुकसान समाजाचेच होत आहे हे आपण समजावून घेतले पाहिजे. शेवटी पोलीसही माणूसच आहे, जनतेचा मित्र आहे, मदतकर्ता आहे, हितचिंतक आहे आणि संकटमोचकही आहे. पोलीस काही जनतेचा शत्रू नाही याचेही भान ठेवले पाहिजे. पोलिसांना मारहाण करून अपंग केले तर समाजाची सुरक्षितता कोण करणार? राजकीय नेते, की संघटनेचे कार्यकर्ते? सार्वजनिक सुविधांवर अवलंबून असलेल्या कर्मचाऱ्यांवर आणि त्यांच्या कुटुंबियांवर याचा दुष्परिणाम होतो. अशा प्रकारचे नुकसान देशालाही अधिकच तोट्याकडे नेणारे आहे याचीही जाणीव ठेवली पाहिजे. श्री. विश्वास नांगरे पाटील यांच्या या प्रसंगावधानाला आमचे करोडो सलाम !