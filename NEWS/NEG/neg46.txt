आरक्षणाची मागणी युती सरकारच्याच काळात लावून धरलेल्या आणि त्यासाठी सार्वजनिक संपत्तीचे नुकसान करणारी आणि सर्वसामान्य-हातावर पोट असलेल्यांचे जीवन अवघड करून टाकणारी आंदोलने करणाऱ्या मराठा बंधू-भगिनींना एक सत्य परिस्थिती सांगायची आहे.नीट लक्ष देऊन वाचा.मराठा समाजालाच काय पण कोणालाही कितीही आरक्षण देण्यास समाजातील कोणीही कसलाही विरोध आत्तापर्यंत केलेला नाही. आरक्षणासाठी आत्तापर्यंत अनेकदा हिंसक आंदोलने झाली पण आरक्षणविरोधासाठी एकही आंदोलन झाल्याचे ऐकिवात किंवा वाचण्यात आले नाही. १९६० मध्ये महाराष्ट्र राज्य स्थापन झाल्यानंतर गेल्या साठ वर्षांमध्ये अनेक मुख्यमंत्री मराठा समाजाचे होते. इतकेच नाही तर त्यांच्या मंत्रीमंडळातील बहुतेक मंत्रीही मराठा समाजाचेच होते. मराठा समाजाला राखीव जागा देण्याचा साधा प्रयत्न सुद्धा त्यांच्यापैकी कोणीही गेल्या साठ वर्षांमध्ये केलेला नाही. २०१४ पर्यंत सलग पंधरा वर्षे राज्यात खांग्रेस-राष्ट्रवादी खांग्रेसच्या युतीचे प्रचंड बहुमतातील सरकार होते. तरीही ह्या प्रश्नावर कोणालाही साधा विचारही करावासा वाटला नाही. या मुख्यमंत्र्यांमध्ये, सुरुवातीला कै. यशवंतराव चव्हाण, पी. के. सावंत, कै. श्री. शंकरराव चव्हाण (दोन वेळा), कै. श्री. वसंतदादा पाटील (चार वेळा), आपली सत्ता गेल्यानंतर मराठा समाजाला आरक्षण मिळालेच पाहिजे अशी "गर्जना" करणारे शरद पवार (चार वेळा), स्व. बाबासाहेब भोसले, स्व. शिवाजीराव पाटील निलंगेकर, श्री. नारायण राणे, स्व. विलासराव देशमुख (दोन वेळा), सत्ता सोडावी लागल्यानंतर आता मराठा आरक्षणाची वकिली करणारे अशोक चव्हाण (दोन वेळा), श्री. पृथ्वीराज चव्हाण असे दिग्गज मराठा नेते अनेकदा महाराष्ट्राचे मुख्यमंत्री होते. त्यांच्यापैकी एकानेही ही समस्या सोडवण्याचा प्रयत्न का केला नाही? याचा जाब सध्या हयात असलेल्या तमाम माजी मुख्यमंत्र्यांना तरी कोण विचारणार ? याउलट, राज्यातील बहुतेक सहकारी साखर कारखाने, सहकारी बँका, सहकारी पतसंस्था, बहुतेक सर्व खाजगी अभियांत्रिकी महाविद्यालये, सहकारी शिक्षण संस्था, तंत्रशिक्षण संस्था, डेंटल कॉलेजेस, वैद्यकीय महाविद्यालये, आयुर्वेदिक महाविद्यालये अशा महत्वाची आर्थिक कमाईची केंद्रे मराठा समाजाच्या नेत्यांच्याच हातात आहेत. या सर्वच संस्थाचालकांना, त्यांच्या संचालकांना कोणीतरी हा जाब विचारायलाच हवा की आत्तापर्यंत मराठा समाजाच्या तथाकथित दुरवस्थेची चिंता तुम्हाला कधीही का वाटली नव्हती. एवढी वर्षे सत्तेत असूनही तुम्ही मराठा समाजासाठी काही भरीव कार्य का केले नाही? कोणी तुम्हाला आडकाठी आणली होती का? तुम्ही एवढी वर्षे तुमच्या हातात सत्ता असतांना, संधी असतांना, अधिकार असतांना आपल्याच जातीबांधवांचे भले का केले नाही? सर्वात महत्वाचे म्हणजे, युती सरकार स्थानापन्न होऊन चार वर्षे झाल्यानंतर, पुन्हा निवडणुका जवळ आल्यानंतरच हा प्रश्न तुम्हाला एवढा कळीचा आणि निकडीचा का वाटावा? सध्याच्या नेत्यांपैकी श्री. शरद पवार, श्री. अजितदादा पवार आणि श्री. अशोक चव्हाण यांनी या प्रश्नांची समाधानकारक उत्तरे समाजाला दिलीच पाहिजेत. सत्तेच्या स्वार्थासाठी अशी आंदोलने कोणाकडून, कधी, कशी, कुठे आणि कोणत्या प्रकाराने पेटवली जातात हे आम्ही भारतीयांनी आजवर अनेकदा बघितले आहे. युती सरकारही या प्रश्नावर गांभीर्याने तोडगा काढण्याचा प्रामाणिक प्रयत्न करत असतांना हे आंदोलन हिंसक वळणावर नेण्यासाठी नेमके कोण जबाबदार आहे? तेव्हा या आंदोलनाचे समर्थन करणाऱ्या राजकीय नेत्यांनी सर्व समाजाला गृहित धरू नये.